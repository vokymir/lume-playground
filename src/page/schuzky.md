---
title: Schůzky
---
## O schůzkách

Na pravidelné schůzky se scházíme každé úterý od pěti do sedmi hodin odpoledne. Začínáme **společným nástupem**, během kterého pověsíme vlajku a dozvíme se o [blížících se akcích](https://prestice.royalrangers.cz/prespavackyy/). Následují tři chvály, křesťanské písničky, většinou jedna dětská ukazovací (např. [Muž moudrý](https://zpevnik.proscholy.cz/pisen/2180/muz-moudry)). Po nich si zahrajeme hru, trvá přibližně půl hodiny a pokaždé si ji připravuje někdo jiný, takže se i hodně liší. Od klasické vybíjené a rybiček, přes [larpové bitvy](https://cs.wikipedia.org/wiki/Larp), po složitější šifrovací hry, nebo jednoduché [escape roomky](https://cs.wikipedia.org/wiki/%C3%9Anikov%C3%A1_hra).

![](https://prestice.royalrangers.cz/wp-content/uploads/IMG_1416-1024x576.jpeg)

Po hře se rozdělíme na [věkové skupiny](#vekove_skupiny) a vydáme se na **biblické odborky**. V Rangerech máme čtyři věkové skupiny: Kids, Discovery, Adventure a Expedition. Během biblické odborky, která trvá přibližně 20 minut, si přibližujeme biblické příběhy s mladšími a se staršími se zamýšlíme nad životními otázkami a jejich biblickým řešením. Také se zaměřujeme na plnění biblických úkolů ze [sešítku](#sesitky) – každá věková skupina má sešítek s jinými úkoly, které jsou rozdělené do čtyř kategorií: biblická, praktická, sport a atletika, služba a projekt.

Následuje **praktická odborka**, během které se učíme praktické dovednosti z devíti oblastí, například zdravověda, práce s nářadím, tábornictví, šifry a komunikace,… Na odborku jsme také rozděleni do věkových skupin a každá si povídá o tématu na jiné úrovni. Všechno o čem se učíme si hned i zkoušíme a máme připravené zajímavé ukázky.

Na závěr schůzky máme **společnou večeři**, kterou nám většinou připravují ochotné maminky některých dětí. Většinou máme chleba s pomazánkou, buchty, anebo kulíky – párky zapečené v těstu. Jídla bývá dost a je vždycky dobré.

## Věkové skupiny

Děti jsou rozdělené do čtyř skupin podle věku, aby si pro ně vedoucí mohli lépe připravovat program a aby se v menších skupinách děti lépe skamarádily.

Skupině Kids u nás říkáme Broučci a berušky a patří do ní děti do 8 let. Často jsou na ně společné hry moc náročné, proto se odpojí už před hrou a jejich vedoucí mají připravenou hru vlastní.

Skupina Discovery je pro děti od 8 do 11 let, Discovery (Objevitelé) se jmenují proto, že objevují jak a proč svět funguje – a to se snažíme podpořit.

Do další skupiny, Adventure (Dobrodruzi), patří děti od 11 do 14 let – a většinou to jsou největší dobrodruzi, kteří se nebojí ničeho a na táborech to jsou ti první, kdo vyběhnou na noční hru.

A poslední skupina je Expedition (Výprava). Do ní se počítají už mladí vedoucí od 15 do 17 let, u nás jim také říkáme junioři. A ti už často mají na starosti část programu pro mladší kamarády.

## Vzdělávací systém

Vzdělávací systém Royal Rangers je založený na tříletých cyklech – každé dítě je 3 roky v určité věkové kategorii a když postoupí do další, učí se opět to samé, ale víc dopodrobna. Každé dítě má (může mít) [košili](#kosile) na nášivky a [sešítek](#sesitky), ve kterém má informace o [odborkách](#odborky), které ho čekají.

Oblasti vzdělávání jsou čtyři a každý rok je pro děti připravených šest odborek: jedna **biblická**, tři **praktické**, jeden **sport a atletika** a jedna **služba nebo projekt**. Když dítě splní všechny odborky v jednom roce, dostane bronzový, stříbrný nebo zlatý uzel – nášivku na košili.

Každá odborka je zakončena zkouškou, ve které děti ukazují, co se naučily. Přesná kritéria jsou dopředu známá, mají je napsaná v sešítku. Zájemci tak mohou odborku splnit a získat za ní odměnu. Není problém plnit odborky i mimo společné zkoušky, takže se děti učí dopředu, anebo ještě zpětně plní starší odborky.

## Odborky

Biblické odborky jsou připravené tak, aby prohlubovaly u dětí znalost Bible.

Praktické odborky v pořadí, ve kterém se je učíme:

-   Zdravověda
-   Orientace
-   Práce s nářadím
-   Uzly a vazby
-   Šifry a komunikace
-   Oheň a vaření
-   Táboření
-   Royal Rangers a občanství
-   Zoologie a botanika

Sport a atletika vychází z [unifit testů](https://drive.google.com/file/d/18jbB4oZaExjzVKa0e9RfXEZohDPwTI1u/view?usp=sharing) – děti splní několik sportovních disciplín alespoň na takové úrovni, aby byly lepší než polovina dětí v jejich věku (jinými slovy, aby měly percentil alespoň 50).

Služba a projekt je odborka hodně otevřená nápadům dětí, záleží na nich jak a kde chtějí pomáhat, případně jaký projekt si vyberou.

Víc informací o jednotlivých odborkách je v [sešítku](#sesitky).

## Odměny

Abychom děti motivovali k plnění odborek, ale abychom je zároveň mohli vybavit užitečnými předměty, které se hodí mít na tábor, dostávají děti za různé aktivity odměny.

**Razítka**: Za účast na schůzkách (přespávačkách) a aktivitu během odborek mohou děti získat razítka do sešítku. Za pět razítek (= jedna schůzka, pokud splní všechno) si mohou vzít malinkatou odměnu. Mohou si je ale šetřit a za padesát pět získat jeden penízek.

**Modrý život**: Za plnění modrého života lze získat až čtyři penízky ročně.

**Penízky**: Za splnění odborky děti získají penízek, za který si na konci roku (při vyhlašovaní) mohou „nakoupit“ odměny. Odměny jsou tématické, podle odborek, které jsme daný rok probírali.

**Uzly**: Za získání uzlu, tedy za splnění všech odborek za celý rok, si může dítě vybrat jednu velkou odměnu, kterou třeba ani nemáme na výběr.

Odměny vybíráme tak, aby děti dostávaly takové, které dávají smysl (např. za zdravovědu obvazy, pinzety,… na vybavení lékárničky) a které se dětem i budou hodit na dalších akcích. Kdybyste nám chtěli pomoct takové odměny dětem nakupovat, podívejte se na [Jak podpořit](https://prestice.royalrangers.cz/podporit/).

## Sešítky

Každý rok dostanou všechny děti nový sešítek. To proto, že sešítek reflektuje v jaké kategorii jsou a zároveň, které odborky zrovna probíráme.

V sešítku mají seznam plánovaných akcí, vysvětlení systému sbírání odborek, seznam odborek na konkrétní rok i s úkoly, které se musí pro získání odborky splnit, místo na poznámky ze schůzek a modrý život.

Podívejte se na některé naše sešítky zde: [https://drive.google.com/drive/folders/14I9TnOyYquW8x0b6zzdnrrQI1bSf\_Cn0?usp=sharing](https://drive.google.com/drive/folders/14I9TnOyYquW8x0b6zzdnrrQI1bSf_Cn0?usp=sharing)

## Košile

Košile spolu s šátkem je jediná oficiální uniforma Royal Rangers. Na košili patří nášivky informativní (jaká jsme hlídka, věková kategorie) ale i nášivky, které si musí děti zasloužit. Mezi ně patří právě bronzový, stříbrný i zlatý uzel, které dávají ostatním najevo, že jejich nositel je schopný royál.

Abychom podpořili nošení košilí, vymysleli jsme systém, kdy si košili dítě koupí jen jednou a až vyroste, jen ji vymění za větší z našeho skladu, ale už si ji nemusí znovu kupovat. Kromě toho, šátky ke košilím dostávají členové od hlídky k narozeninám.

Košile pro nás nejsou posvátné, jak moc a kam ji kdo nosí, to záleží na něm – samozřejmě, pokud ji nezničí. Většina členů je nosí jen na významné události, někteří na všechny naše akce, ale jsou i tací, kteří je nosí do školy a všude tak, jako by to byla normální košile. A to je vlastně krásné.

## Stručný harmonogram schůzky

-   Nástup – 10 minut (S)
-   Chvály – 10 minut (S)
-   Hra – 20 minut (S)
-   Biblická odborka – 30 minut
-   Praktická odborka – 30 minut
-   Večeře (S) – 20 minut

Body programu se (S) znamená, že jsou společné.
