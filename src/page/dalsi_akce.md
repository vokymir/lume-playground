---
title: Další akce
id: dalsi_akce
---

# Další akce: 

Každý týden máme schůzku, jednou měsíčně přespávačku a v létě pět táborů. To ale není zdaleka všechno, co děláme.

## Neletní tábory

O jarních i podzimních prázdninách pořádáme jeden tábor. Nebývá dostatečně teplé počasí na tábor v přírodě a Přeštice už známe, tak je pořádáme v širším okolí, byly například v Merklíně, Domažlicích a na Železné Rudě.

Tábory jsou pro všechny [věkové kategorie](https://prestice.royalrangers.cz/schuzkyy/#vekove_skupiny) a jako téma bývá život nějaké biblické osobnosti. Často tak rozvíjíme téma velkého [letního tábora](https://prestice.royalrangers.cz/letni-tabory/) na Myslívě, ale zároveň to není překážka ani pro ty, kteří tam nebyli.

Během tábora prozkoumáme město, kde bydlíme, pořádně si zaběháme, zašifrujeme, máme chvály a duchovní programy – vlastně stejně, jako na kterémkoli jiném našem táboře, akorát netrvá tak dlouho a je v neprobádaném území.

## Voda

V druhé polovině letních prázdnin jezdíme na vodu. Akce je pro všechny starší 12 let kteří umějí plavat, a často se vody účastní i rodiče dětí. Je to proto hodně otevřená a uvolněná akce, kde je vždycky plno zábavy na jezech.

## Mládežnická dovolená

Starší děti a (respektive) mladší vedoucí se po červenci plném táborů vydají na týden plný odpočinku… A to jim vydrží přibližně první dva dny, jakmile se dostatečně vyspí, tak jim to nedá. Mládežnické dovolené jsou v horách, takže příležitostí na procházky a hry je spousta. A když po měsíci mají zodpovědnost zase jenom sami za sebe, dokáží si pořádně užívat.

## Běžky/lyže

Byla by škoda nevyužít sníh a tak starší děti (Expedition +) občas vyrážejí okolo pololetních prázdnin do zimy. Nekoná se ale každý rok, záleží na sněhu a vytíženosti vedoucích.

## Zážitkové odpoledne

Některé soboty nebývají jen tak. Během odpoledne se dají hrát deskovky, ale i airsoft a obojí s námi můžete některou sobotu zažít. Je to ale velmi nepravidelné, dáváme dopředu vědět na schůzkách a v [kalendáři](https://prestice.royalrangers.cz/kalendar/).

![](https://prestice.royalrangers.cz/wp-content/uploads/20220924_154916-1024x461.jpg)

## Silvestr

Na konci roku se scházíme, abychom pořádně oslavili, že nám Bůh dal v pořádku se dožít roku dalšího. Prodloužený Silvestr pro starší děti začíná většinou 29. prosince, všichni se pak spojí na jednu akci 31. prosince, kdy jdeme nahoru za Přeštice, pozorovat ohněstroje, a pak do rána hrajeme deskovky, únikovky, anebo jde někdo prostě spát.

## Celostátní RR akce

[Naše hlídka](https://prestice.royalrangers.cz/o-nas/) je 55. přední hlídka mezi [dalšími v České republice](https://royalrangers.cz/). Pořádají se společné akce, kde se můžeme navzájem potkat, zasoutěžit si a prohlubovat vzájemné přátelství.

### Ringoturnaj

Na jaře se sjíždí royálové z celé republiky na akci, která původně byla jen mezi-hlídková soutěž v [ringu](https://cs.wikipedia.org/wiki/Ringo_(sport)) (royálovský národní sport). Stalo se z ní ale něco mnohem většího. Každá hlídka má připravený doprovodná program, turnaj není jen v ringu, ale i v larpu, deskových hrách a večerní programy jsou tak velké, že připomínají festival. Akce je úplně pro všechny, každý si najde něco, co ho na ní bude bavit. [Více o Ringoturnaji](https://www.ringoturnaj.cz/).

### Larp

V červnu je ideální čas vzít kamarády z hlídky na víkend a jít společně vybít znepřátelený národ. Hraje se měkčenými zbraněmi v lese, čtyři národy soupeří o putovní královskou helmici. [Více o larpu](https://rrlarp.cz/).

### RoyalFest

Menší festival organizovaný největší českou hlídkou ve Valašsku. Royálové z celé republiky se sjíždí k třídenní zábavě a společnému chválení Pána. Koná se o pololetních prázdninách, [více o RoyalFestu](https://www.royalrangers.cz/royalfest/).

### NVT

Národní výcvikový tábor je dvojí: pro vedoucí a pro juniory. Navíc se pořádají i rozšiřující NVT-čka, jako je trek nebo zimní přežití. [Více o NVT pro vedoucí](https://www.royalrangers.cz/narodni-vycvikovy-tabor/). [Více o NVT pro juniory](https://www.royalrangers.cz/narodni-vycvikovy-tabor-junioru/).

## Výjezdy na jiné akce

Kromě akcí které pořádáme my, nebo jiné hlídky RRvČR, jezdíme i na další akce. Ne vždycky ale můžeme na všechny, kam bychom si přáli, protože sami míváme nabitý kalendář.

### Festival UNITED

Multižánrový křesťanský hudební festival – mezi křesťany dobře známý. Jezdíme na něj pravidelně již několik let a plánujeme i dál. [Více informací o festivalu](https://festivalunited.cz/).

### Eurocamp

Nejenom royálové z Česka se chtějí potkávat, ale i všichni z celé Evropy. K tomu jsou Eurocampy, tedy celoevropské setkání RR, které se koná pokaždé v jiném státě. Poprvé jsme byli v roce 2024 v Maďarsku a bylo to super. [Více informací o Eurocampu](https://royalrangerseurocamp.net/).
